Свідомість, як уся сукупність духовної творчості є єдністю індивідуальної і суспільної свідомості.

Індивідуальна свідомість – це духовний світ людини. Людина як соціальна істота бачить світ скрізь призму певного соціуму – суспільства, нації, класу, епохи в цілому. В індивідуальній свідомості відбиваються суспільні ідеї, цілі, ідеали, знання, вірування, що народжуються в загальному середовищі. Свідомість є відображенням суспільного буття індивідів, вона завжди виявляється в суспільній формі.

Суспільна свідомість не є простою сукупністю індивідуальних свідомостей. Особливістю суспільної свідомості є те, що вона, пронизуючи індивідуальну свідомість, набуває об’єктивної форми існування – в мові, науці, філософії, соціальних нормах. Всі ці елементи духовного світу людини існують відносно незалежно від індивідуальної свідомості і суспільного буття, вони відносно самостійні, мають деякі власні особливості розвитку, упорядковуються, передаються від покоління до покоління.

Суспільна свідомість має деяку структуру, тобто поділяється на певні рівні і форми. За пізнавальними можливостями і особливостями відображення суспільного буття виділяють емпіричний (так званна буденна свідомість) і теоретичний рівень суспільної свідомості. 

Емпіричний рівень суспільної свідомості є відображенням дійсності в межах повсякденного життя. Часто емпіричну свідомість називають здоровим глуздом людини. Буденна свідомість формується стихійно в процесі безпосереднього життя. Вона включає в себе накопичені за всі віки емпіричний досвід, знання, норми, та зразки поведінки, уявлення, традиції.
Теоретична свідомість проявляється як сукупність ідей, поглядів, переконань, які відображають суспільне буття.

Сфера ціннісного відношення до дійсності, соціальне бачення буття з позицій певних соціальних груп і суспільства в цілому представлені соціальною психологією і ідеологією. 

Соціальна психологія здійснює регулятивну функцію безпосереднього життя людей. В ній відбиваються психологічні риси і почуттєві стани соціальних груп і суспільства взагалі. Суспільна психологія включає всю різноманітність почуттєвих станів суспільства: релігійних, моральних, естетичних, станів симпатій і антипатії, страху, відчаю, незадоволеності, надії, злагоди.
Ідеологія так само як і соціальна психологія спрямована на регулювання суспільних відносин. Виступає виразом суспільних цінностей, орієнтацій, інтересів, норм поведінки.

Виділяють також форми суспільної свідомості як духовно–практичні форми усвідомлення світу і людини (мораль, право, релігія, мистецтво, філософія). Форми суспільної свідомості виникають внаслідок розвитку різних форм діяльності (моральна, правова, релігійна) і є їх ідеальним відтворенням.

Правова свідомість регулює суспільні відносини з позицій закону і виступає як сукупність норм санкціонованих державою.
Моральна свідомість є сумою правил суспільно схваленої поведінки індивідів. Мораль оцінюється з точки зору добра і зла. Вищою формою моральної свідомості людини є її моральність. Моральність, що заснована совісті, співпереживанні, на власному усвідомлені добра і зла, є проявом людської свободи.
Політична свідомість є сукупністю ідей, що відображають соціально–групові, класові відносини в суспільстві, в основі яких є певне ставлення до влади. Поняття влади є ключовим для політичної свідомості.
Естетична свідомість спрямована на пробудження людини до творчості, на розуміння прекрасного і потворного, гармонії світу. Вона відображає дійсність у формі художніх образів. Основною цінністю художнього відношення до дійсності є краса як символічно-чуттєве відображення реальності, як прояв доцільності і досконалості певного явища, його відповідності ідеалу, як відповідність художньої форми змісту.