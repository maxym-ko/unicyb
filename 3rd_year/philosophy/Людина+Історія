У наш час майже безсумнівним постає твердження, що історія є результатом діяльності людей. Однак, досі є поширеним уявлення, що за поверхнею історичних дій лежать деякі невидимі рушійні сили, котрі, власне, і виконують свою "роботу" щодо здійснення деяких вищих задумів. Людину в даному випадку розглядають лише як виконавця цих задумів. Якщо ж ми звернемося до історії філософії та суспільної думки, то побачимо, що найчастіше історію розглядали саме в аспекті підпорядкованості дій людини законам долі, фатуму, божественному промислу або так званим "субстанційним" чинникам історичного процесу (наприклад, розвитку світового розуму, абсолютної ідеї, волі). В усіх подібних випадках справжнім суб'єктом історії (тобто самодіяльним носієм активності) поставала не людина, а перелічені основи історичних звершень. Найпершою умовою людської діяльності постає природа. Саме у взаємодії з природою людина забезпечує собі життя, задовольняє найперші життєві потреби, нарощує свої знання, уміння, формує мету подальшого просування шляхом прогресу або розширення меж своїх дійових можливостей. Звісно, немає сенсу заперечувати вплив природних факторів на розвиток історії, але слід звернути увагу й на те, що навряд чи можна їх назвати факторами прямої дії, тобто їх вплив є, він досить відчутний, але не безпосередній і вирішальний. Його мірою може слугувати саме людська діяльність: наскільки людина здатна використати природні умови та в якому спрямуванні. В останньому випадку у філософії історії наявний термін "колективний суб'єкт історії" (наприклад, народ, нація, етнос, клас). Але коли ми ставимо питання: на що в кінцевому підсумку орієнтуються запити чи потреби історичних дій - на людину як особистість чи на певну спільність людей, то відповідь буде все ж на користь особистості (хоч ми, звісно, розуміємо, що особистості немає без людської спільності). Отже, особистість є виразом того, наскільки реальні якості людини перейшли в дійову реалізацію і, водночас, наскільки форми та ситуації соціальних відносин стали можливостями, масштабами, вимірами дій особистості. Особистість як суб'єкт історії постає деяким поєднанням індивідуальних якостей людини та якостей і простору соціальних відносин. Розуміння суб'єкта історії як особистості, що концентрує у собі людські властивості та соціальні відносини, дає можливість досить послідовно і несуперечливо розв'язувати деякі фундаментальні проблеми філософії історії: про співвідношення людини та історії, особи та історії, історії та свідомих намірів людини. Так, стає досить очевидним, що історичне пізнання є формою людського самовиявлення та самоусвідомлення. Оскільки особистість постає суб'єктом історії, то й людські маси ми повинні розглядати крізь призму їх особистісних виявлень (що являють собою ці маси за складом, рівнем знань, настроями, хто і як їх організовує). Розуміючи особистість як суб'єкт історії, ми можемо стверджувати, що оцінка ходу історії та її звершень замикається на особистості, тобто якою мірою в умовах реальних здійснень, певних соціальних режимів, держав, законодавства, соціальних стосунків людина здатна бути особистістю, реалізувати себе в особистих виявленнях. А оскільки умовами виявлення особистості постають рівень її свідомості, ступені свободи, то ми можемо правильно оцінити тлумачення історичного процесу як міри проявів людської свободи або як збільшення питомої ваги розумного початку буття.